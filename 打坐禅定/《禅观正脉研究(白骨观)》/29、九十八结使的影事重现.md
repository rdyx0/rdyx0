《禅观正脉研究》(白骨观)29节 九十八结使的影事重现

“于白雪山上，有一白玉人，身体端严，高三十六由旬，颈赤如火，眼有白光。时诸白水，并玻璃幢，悉皆自然入白玉人顶。龙、鬼、蛇、虺、猕猴、狮子、狸猫之属，悉皆惊走，畏大火故。寻树上下，身诸毛孔九十九蛇，悉在树上。

“尔时，毒龙宛转绕树。复见，黑（色大）象在树下立。

“见此事时，应当深心，六时忏悔。不乐多语，在空间处，思诸法空。诸法空中，无地无水，亦无风火。

“色是颠倒，从幻法生。受是因缘，从诸业生。想为颠倒，是不住法。识为不见，属诸业缘，生贪爱种。

“如是种种谛观此身。地大者，从空见有，空见亦空，云何为坚？想地如是，推析何者是地？作是观已，名观外地。

“一一谛观地大无主，作是想时，见白骨山；复更碎坏，犹如微尘。唯骨人在于微尘间。

“有诸白光，共相连持，于白光间复生种种四色光明，于光明间，复起猛火，烧诸夜叉。

“时诸夜叉，为火所逼，悉走上树。未至树上，黑象蹋蹴，夜叉出火烧黑象脚。黑象是时作声鸣吼，如师子吼音，演说苦、空、无常、无我。亦说此身是败坏法，不久当灭。

“黑象说已，与夜叉战。夜叉以大铁叉刺黑象心。黑象复吼，一房地动。

“是时大树根、茎、枝、叶，一时动摇。龙亦吐火，欲烧此树。诸蛇惊张，各申九十九头，以救此树。

“是时，夜叉复更惊起，手执大石，欲掷黑象。黑象即前，以鼻受石，掷置树上。石至树上，状似刀山。

“是夜叉奋身大踊，身诸毛孔，出诸毒龙。龙有四头，吐诸烟焰，甚可怖畏。

“此想成时，自见己身，身内心处，深如坑井。井中有蛇，吐毒上下，现于井上。有摩尼珠，以十四丝，系悬在虚空。时彼毒蛇，仰口吸珠，了不能得。失舍躄地，迷闷无知。是时口火，还入顶中。

“（修此观想）行者，若见此事，当起忏悔。乞适意食，调和四大，极令安稳。当坐密室，无鸟雀声处。”

佛告阿难：“若比丘、比丘尼、优婆塞、优婆夷，得此观者，名得地大观。当勤系念，慎莫放逸。若修不放逸行，疾于流水，当得顶法。

“虽复懒惰，（亦）已舍三涂恶道之处。舍身他世，生兜率天，值遇弥勒，为说苦、空、无常等法。豁然意解，成阿那含果。”

佛告阿难：“汝今谛受地大观法，慎勿忘失。为未来世一切众生，敷演广说。

“尔时阿难闻佛所说，欢喜奉行。

“得此观者，名第十四地大观竟。亦名分别四大相貌。复名见五阴粗相。

“有智慧者，亦能自知结使多少。四念处中，名身念处。（但此亦）唯见身外，未见身内。（只是）身念处境界四分之中，此是最初。得此观者，身心悦乐，少于诤讼。”


