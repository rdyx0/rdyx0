# 《达摩多罗禅经讲记》第18卷录音

------

## 12、附：三习一弊疏

三习一弊疏

清·孙嘉淦

臣一介庸愚，学识浅陋，荷蒙风纪重任，日夜悚惶。思竭愚夫之千虑，仰赞高深于万一，而数月以来，捧读圣训，仁心仁政，恺切周详，凡臣民之心所欲，而口不敢言者，皇上之心而已。皇上之心，仁孝诚敬，加以明恕，岂复尚有可议？而臣犹欲有所言者，正于心无不纯，政无不善之中，而有所虑焉，故过计而欲预防之也。

今夫治乱之循环，如阴阳之运行，坤阴极盛而阳生，乾阳极盛而阴始，事当极盛之际，必有阴伏之机，其机藏于至微，人不能觉，而及其既著，遂积重而不可返。此其间有三习焉，不可不慎戒也。

主德清则臣心服而颂；仁政行则民身受而感。出一言而盈廷称圣，发一令而四海讴歌。臣民原非献谀，然而人君之耳，则熟于此矣。耳与誉化，匪誉则逆，故始而匡拂者拒，继而木讷者厌，久而颂扬之不工者亦绌矣，是谓耳习于所闻，则喜谀而恶直！

上愈智则下愈愚，上愈能则下愈畏，趋跄谄胁，顾盼而皆然，免冠叩首，应声而即是。此在臣工以为尽礼，然而人君之目则熟于此矣。目与媚化，匪媚则触。故始而倨野者斥，继而严惮者疏，久而便辟之不巧者亦忤矣。是谓目习于所见则喜柔而恶刚！

敬求天下之士，见之多而以为无奇也，则高己而卑人。慎办天下之务，阅之久而以为无难也，则雄才而易事，质之人而不闻其所短，返之己而不见其过，于是乎意之所欲，信以为不逾，令之所发，盖期于必行矣。是谓心习于所是，则喜从而恶违！

三习既成，乃生一弊。何谓一弊？喜小人而厌君子是也。

今夫进君子而退小人，岂独三代以上知之哉？虽叔季之主，临政愿治，孰不思用君子。且自智之君，各贤其臣，孰不以为吾所用者必君子，而决非小人？乃卒于小人进而君子退者，无他，用才而不用德故也。

德者，君子之所独，才则君子小人共之，而且胜焉。语言奏对，君子讷而小人佞谀，则与耳习投矣。奔走周旋，君子拙而小人便辟，则与目习投矣。即课事考劳，君子孤行其意，而耻于言功，小人巧于迎合，而工于显勤，则与心习投矣！

小人挟其所长以善投，人主溺于所习而不觉，审听之而其言入耳，谛观之而其貌悦目，历试之而其才称乎心也。于是乎小人不约而自合，君子不逐而自离，夫至于小人合而君子离，其患岂可胜言哉！而揆厥所由，皆三习为之蔽焉。治乱之机，千古一辙，可考而知也。

我皇上圣明首出，无微不照，登庸耆硕，贤才汇升，岂惟并无此弊，抑并无此习。然臣正及其未习也而言之，设其习既成，则或有知之而不敢言，抑或言之而不见听者矣。

今欲预除三习，永杜一弊，不在乎外，在乎心。故臣愿言皇上之心也。语曰：“人非圣人，孰能无过？”此浅言也。夫圣人岂无过哉？惟圣人而后能知过，惟圣人而后能改过。孔子曰：“五十以学易，可以无大过矣。”大过且有，小过可知也。

圣人在下，过在一身；圣人在上，过在一世。《书》曰：“百姓有过，在予一人。”是也。文王之民无冻馁，而犹视以为如伤，惟文王知其伤也。文王之易贯天人，而犹望道而未见，惟文王知其未见也。

贤人之过，贤人知之，庸人不知。圣人之过，圣人知之，贤人不知。欲望人绳愆纠谬，而及于其所不知，难矣！故望皇上圣心自懔之也。危微之辨精，而后知执中难允。怀保之愿宏，而后知民隐难周。谨几存诚，返之己而真知其不足。老安少怀，验之世而实见其未能。夫而后然不敢以自是。不敢自是之意，流贯于用人行政之间，夫而后知谏争切磋者，爱我良深，而谀悦为容者，愚己而陷之阱也。耳目之习除，而便辟善佞之态，一见而若浼。取舍之极定，而嗜好宴安功利之说，无缘以相投，夫而后治臻于郅隆，化成于久道也。

不然，而自是之根不拔，则虽敛心为慎，慎之久而觉其无过，则谓可以少宽，励志为勤，勤之久而觉其有功，则谓可以稍慰，夫贤良辅弼，海宇升平，人君之心稍慰，而欲少自宽，似亦无害于天下。而不知此念一转，则嗜好宴安功利之说渐入耳而不烦。而便辟善柔便佞者，亦熟视而不见其可憎，久而习焉，忽不自知，而为其所中，则黑白可以转色，而东西可以易位。所谓机伏于至微，而势成于不可返者，此之谓也。是岂可不慎戒而预防之哉！

《书》曰：“满招损，谦受益。”又曰：“德日新，万邦惟怀；志自满，九族乃离。”《大学》言：“见贤而不能举，见不贤而不能退。”至于好恶拂人之性，而推所由失，皆因于骄泰，满于骄泰者，自是之谓也！

由此观之，治乱之机，转于君子小人之进退，进退之机，握于人君之一心之敬肆。能知非，则心不期敬而自敬；不见过，则心不期肆而自肆。敬者，君子之招而治之本也；肆者，小人之谋而乱之阶也。然则沿流溯源，约言蔽义，惟望我皇上时时事事，常存不敢自是之心；而天德王道，举不外于此矣。语曰：“狂夫之言，而圣人择焉。”臣幸生圣世，昌言不讳，故敢竭其狂瞽，夫惟皇上包容而垂察焉，则天下幸甚。

注：本书根据南怀瑾老师1992年香港录音整理，定稿于2023年3月

