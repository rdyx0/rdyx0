# 《楞伽大义今释》3.01章 一切佛语心品之三

------

## 【《楞伽经》原文】

尔时世尊告大慧菩萨摩诃萨言。意生身分别通相。我今当说。谛听谛听。善思念之。

大慧白佛言。善哉世尊。唯然受教。

佛告大慧。有三种意生身。云何为三。所谓三昧乐正受意生身。觉法自性性意生身。种类俱生无行作意生身。修行者了知，初地上上增进相，得三种身。

大慧。云何三昧乐正受意生身。谓第三第四第五地，三昧乐正受故，种种自心寂静，安住心海。起浪识相不生。知自心现境界，性非性。是名三昧乐正受意生身。

大慧。云何觉法自性性意生身。谓第八地观察觉了，如幻等法悉无所有，身心转变。得如幻三昧，及余三昧门。无量相力自在明，如妙花庄严迅疾如意。犹如幻梦水月镜像，非造非所造。如造所造，一切色种种支分，具足庄严。随入一切佛刹大众，通达自性法故。是名觉法自性性意生身。大慧。云何种类俱生无行作意生身。所谓觉一切佛法，缘自得乐相。是名种类俱生无行作意生身。

大慧。于彼三种身相，观察觉了，应当修学。尔时世尊欲重宣此义，而说偈言。

```
非我乘大乘  非说亦非字
非谛非解脱  非无有境界
然乘摩诃衍  三摩提自在
种种意生身  自在花庄严
```

