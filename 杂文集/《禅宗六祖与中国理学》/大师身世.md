# 《禅宗六祖与中国理学》大师身世

------

大师名慧能，俗姓卢，父讳行瑫，原为范阳人。唐高祖武德三年九月，降官于新州，母李氏，怀姙六年乃生师，故师籍为广东新州。生时适为唐太宗贞观十二年戊戌岁，二月八日子时，次晨黎明，有二僧造谒，谓师之父曰：此子可名慧能。父问此名义何所指？僧曰：慧者，以法慧济众生，能者，能作佛事，言毕而出，不知所之。师生而不饮母乳，遇夜神人灌以甘露。三岁，父丧，葬于宅畔，母守志鞠养，移居南海。旣长，鬻薪供母。年二十有四，负薪过市，闻一客诵金刚经，而有省悟，遂间客诵何经？客以经名告，且谓从湖北蕲州黄梅县东禅寺来，其寺为禅宗五祖宏忍大师，在彼主化，门人一千有余，五祖居常教人但诵金刚经，即自见性，直了成佛。大师听后，愤然如有所启，欲往求法，而念老母无依；方踌躇间，客似与有宿缘，诘其疑难，大师具告之。乃蒙一客，予银十两，令充其母衣食，教使往黄梅求法。